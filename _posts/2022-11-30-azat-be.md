---
layout: post
title: "آزات بی"
date: 2022-11-30
description: "A Balochi translation of chapter ‘Be Independent’ from The Book: How to live by Derek Sivers"
tags:
  - balochi
  - philosophy
  - independence
---

<style>
body {
    direction: rtl;
    text-align: right;
    font-family: sans-serif;
}
</style>

# آزات بی 

A Balochi translation of chapter *‘Be Independent’* from *The Book: How to live* by Derek Sivers.

---

موتہاجی، تکلیف او آزار ئے لوغ ایں۔ تئو اغر زرّ ئے مردم ئے یا ٹیکنالاجی ئے موتہاج نہ ئے،  
گُڑا تئو پہ ہک او راستیغا آزات ئے۔

زیند ئے لافا وشی ئے یک ئی راہے استیں کہ شہ ہر موتہاجی ئا وثارا آزات کن۔

گیشتر مسئلا او جنجال، مردمانی گوں مردم ئا بَنت۔  
چاگِرد(سماج) ئے بہر بیغ ئے مانا وثی جِند ئے یک بہرے گار کنغ ئے برابر اییں۔  
گوں مردماں واستیداری ئا بِل دیَئے۔ گوں کسا ہالی ہوالی مہ بی۔

شہ کسا زہر مہ گِر او گوں کسا جنگا مہ دیَئے پرچہ کہ اے دہ یک رنگے  
آ واستیداری ایں۔  
ہرچی کہ کن، ہمے رنگا کن کہ اے پیلویں زمین ئا تئو یکئی مردم ئے  
او دومی ہچ کس وجود داروخ نیست۔

مردمانی لیکوا:  
ما یک ہمے رنگیں جہانے ئا آباد اوں کہ ھموذا سیاست استیں،  
چاگِرد(سماج) استیں، رسم او رواز است انت او خبر است انت…  
بلّہ اے ہرچی دُروغ ایں۔  
اے بس مردم گوں مردم ئا فنکاری کننت۔  
اے کُل نادُراہیں زہن ئے بے کاریں پیداوار انت۔

رش او مجلس کنوخ چپو انت او ردیں خیالاں دارنت۔  
ہِچ گَلّ(گروپ) ئا بہر ئا مہ زیر۔  
ہِچ کسی پلوا مہ کف۔

شہ رش ئا وثارا دیر دار او رش ئے گُرا گیشتر دلگوش ئا مہ دیَئے۔  
شہ سوشل میڈیا او وختی جیڑواں(ٹرنڈس) وثارا دیر دار۔  
ایشانی گنوخی ترا مانکئیث۔ گوں ہِچ مزہب، پِلاسافی یا سیاسی سوچ  
آ ہمخیال مہ بی… وثارا بے نام او بے سیاد دار۔

دُراہیں(کُلیں) رسم او رواز سردار او زرّدار گَلّ(تبکا) ئے ٹہینتغنت  
دان کہ وثی مال، مڈّی او سرداری ئا رکینتہ(بچائینتہ) کننت۔  
دان کہ مخلوک ئا را امیر او گریب ئے لافا بہر کُث کننت۔  
اے رسم او رواز کُل دروغ انت۔

پیشیغیں زمانا، وثا را زیندغ دارغ واستہ، رسم او روازانی منّغ،  
مخلوک ئے یک مجبوری ے آث۔  
بلّہ مروشاں ایشانی ہِچ پکاری نیستیں، مخلوک بے رسم او رواز  
آ دہ وثارا زیندغ داشت کننت۔  
پہ ہمیشیّا مروشاں رسم او روازانی منّغ، ردی او گنوخی ایں۔

بینگ بَئو۔ بَئو۔ کنت او مردم گال کنت۔  
بلّہ اے ہر دومیں بے مانا انت۔  
کسے چیئا کنغ ایں؟ یا چیئا گُوَئشغیں؟  
گوں تئو ایشی ئے ہِچ کار نیستیں، بِلا اے تئی باروا ئی بیث، ترا  
گوں ایشیا ہِچ کار نیستیں۔

تئو چے خیال درا ئے؟ تئو چے جیڑ ئے؟ ترا پہ اے اہم ایں۔  
اے تئی کار ئے چیز ایں۔  
ہذیں(وختے) کہ تئو وثی کار ئے رانئے، کسے چیئا کنغ ایں یا نہ کنغ ایں؟  
تئو کسی گُرا دلگوش نہ دیَئے۔  
ہذیں(وختے) کہ تئو کسی پرواہ نہ دارئے، ترا کس ہِچ نہ کُث کنت۔

کسے ہِچے دہ گُوَئشیث، باوَر مکن۔  
گوشدار۔  
سِرف ہذیں(وختے) کہ تئی دل گُوَئشیث، بلّہ اے پئیسلا تئی جِند ئے بیث۔  
ہر چیزے کہ اشکُن ئے، ہما روش ئی باوَر مہ بندئی۔  
پرچا کہ بازیں خیال ھمے ڈئولیں است انت کہ مردم ئا را یکدم پرامنت(بُلیننت)۔  
چیزے روش دار گُڑا پئسلا کن کہ تئی چے خیال ایں۔

ہِچی خیال ئا وثی دل او دِماغ ئے نیاما بے موکل ئا آیغ مہ اِل۔  
آزات بیغ ئے یک ماناے ہمے دہ استیں کہ تئو کسارا میار داث نہ کنئے۔  
ہر ردی تئی جِند ئے بیث۔  
ہذیں(وختے) کہ تئو وث وثی واژہ بیئے، تئو وث میاری بیئے۔  
ہذیں(وختے) کہ تئو وثی ہند، سیستان(دود او ربیدغ)، نسل او تاریخ ئے سرا میار پِرینئے،  
تئو وثارا ایشانی گُلام جوڑ کنئے۔  
تئو وثی آزاتی گار کنئے۔

ہر کس وثی زیند ئے زیمہ وار وث ایں، کس تئی زیند ئے زیمہ وار نئیں  
او نہ ئی تئو کسے ئے۔  
تئو کسی میاری نہ ئے۔

دوستاں دار بلّہ دوستاں دہ شہ وثا کمیں دیر دار۔  
چو کہ کسے اغر کتاب ئا تئی دیم چکا جنت یا شہ تئی دیما باز دیر داریث،  
تہ تئو ہماہی وانت(پڑہثہ) نہ کنئے۔  
پہ ہمے خاترئا دوستاں وثی نزیخ دار، بلّہ گیشتر نزیخ مہ دار۔

مہروان دار بلّہ شہ یک ئا گیشتر مہروان دار یا ہچی مہ دار۔  
اغر تئو شہ مہر(محبت) ئے موتہاجی ئا بچغ لوٹئے، تہ بایذ ایں تئو یک مہروانے ہِچبر مہ دار۔  
تہنا بیغ ئا شہ مہ تُرس، ردیں مردم ئے پجیغا شہ مستریں تہنائی ہِچی نیستیں۔  
شہ ردیں مرم ئے اواریغ (سنگتی) ئا، تہنائی شرتر ایں۔

اغر تئو آزات بیغ لوٹئے تہ وثی ہُذا وث بی۔  
بیث کنت کہ تئو وثی کہونیں ہیئل او آدتانی گُلام بیئے، چو کن، کہ یک کہونیں آدتے پہ یک ماہے ئا بِل دیَئے۔  
سابت کن تئو وثی واژہ وث ئے۔

اغر تئو شہ جِہان ئا گیشتر آزاتی لوٹئے تہ کوشیش ئا کن کہ وثا را وثی جِند ئے مازی شہ آزات کن۔  
تئو ہرچیز ئا ہما رنگ ئا نہ گِندغ ئے کہ ہما رنگ ئا آں است انت بلکہ تئو ہر چیز ہما رنگ ئا گِندغ ئے کہ ہما رنگ ئا تئو است ئے۔  
وثارا بذل کن داں کہ تئی جِہان بذل بیث۔

ہمے رنگیں کارے ہیئل گِر(سِکّ) کہ تئو وثی موتہاج بیئے۔  
گاڑی ہلائینغ ئا ہیئل گِر، بال کنغ ئا ہیئل گِر، ماہیگ(مچی) جنغ ئا ہیئل گِر  
او پُلّلانی کِشغ ئا ہیئل گِر۔  
ایمرجنسی وخت ئے ملم پٹی کنغ ئا ہیئل گِر، وثارا پہ ہر آفت ئا تیار کن۔  
چو گُوَئش کہ تئی مدت او کُمک ئا کس نہ کئیث۔

ہِچ کمپنی ئے موتہاج مہ بی۔ خاس مزائیں ٹیکنالاجی کمپنیانی موتہاج تہ ہِچبر مہ بی۔  
اوپن سورس سافٹویئر او اوپن کمیونیکیشن پروٹوکلاں کارمرز(اِستمال) کن،  
ہر چیز ئے نکل ئا وثی گُرا ایر کن، وثی ڈومئیں  ئا گِر، وثی سروَر ئا وث ہلائیں۔  

ہموذا آباد بی کہ ھموذا کہ تئو وثا را آزات لیک ئے۔  
ہموذا کہ تئو بیثہ او رُستہ ئے شہ ہموذا دیر تش۔  
ہمے رنگیں دیریں اُلکہے ئا برو آباد بی کہ ہما ہندی رسم او رواز پہ تئو گَئیر بَنت،  
تئی چکا بے اسر بَنت۔

من گُوَئشاں شر ہمیش ایں کہ برّے برو آباد کن۔  
وثی واستہ بجلی ئا وث پیدا کن  
وثی واستہ آف ئا وث مُچ کن  
وثی ورغ چرغ ئے بندو بست ئا وث کن۔

شہ ہمیشیا دہ شرتر ایش ایں کہ ہِچ لوغے مہ دار۔  
ہذیں(وختے) کہ ترا ہِچ لوغ گون نیست، پیلویں جِہان تئی لوغ ایں۔  
پہوال بی، ہِچ ہندے ئا مہ نِند، ہِچ چیز ئے موتہاج مہ بی۔  
ہر وخت سفر نیاما بی، ہر ماہ شہ یک جاہ ئا دومی جاہ ئا برو۔  
ہمے رنگا زیند ئا گُوازین چوکہ تئی بُن پیروخاں زیند گُوازینتغ۔  
ہِچ ہندا وثی نام ئا درج مکن۔ ہِچ ڈیہہ ئے موتہاج مہ بی۔ شہ یک  
ئا گیشتر پاسپورٹ دار۔

ہما ڈیہہ ئا کہ جنگ بیث شہ ہموذا لڈّ۔۔  
پہوال بی، پُر امن بی۔  
ہر ہند ئا کہ روئے سنگتاں جوڑ کن دانکہ چو مہ بی کہ تئی دُراہیں(کُلیں) سنگت یک ھندی بَنت۔

وثی کار او بار ئے واژہ وث بی۔  
گپلے(بے شُمار) کِسائیں گِراک دار بلّہ مزائیں گِراکانی موتہاجی ئا شہ دیر تش۔  
چیزے بہا کن بلّہ وثی خزمتا(پرسنل سروِس) بہا مکن،  
داں کہ تئی کار او بار تئی موتہاج مہ بی۔

زرّ کمائینغ ئے باز راہ جوڑ کن داں کہ تئو یک راہ ئے موتہاج مہ بیئے۔  
گوں کسا زوان ئا مکن۔ داں کہ ہما وخت ئا دہ تئو اِلغ ئا لوٹئے اِشتہ کنئے۔

ہذیں(وختے) کہ اے ہرچیز کنئے، تئو پیلویغا آزات بیئے۔  
تئو پہ راستیغا آزات بیئے۔  
گُڑا شہ دیرا تئو ہر چیز ئے نیخی(تعریف) کُثہ کنئے۔  

در ڈیہہ ئے نِشتی وثی ہلک ئے گیر کارئے، وثی ہلک ئے نیخی(تعریف) کنئے  
پرچا کہ تئو نی وثی ہلک ئے موتہاج نہ ئے۔

شہ کہول (خاندان) ئا دیر نِشتی وثی کہول (خاندان) ئے گیر کارئے  
پرچا کہ نی تئی کہول(خاندان) زور تئی گونیخا نہ ایں۔

تئو رش او مجلس کنوخانی گنوخی سرا کند ئے او چیزے ہیئل دہ گِر ئے،  
پرچا کہ نی تئو رش ئے بہر نئے۔  
نی تئو کندانا مردما نی پلوا دہ کف ئے۔  
نی تئو دومی مردمانی زیمہ واری دہ زیر ئے۔

---

# پیلویغا آزات بیغ دہ زیند گُوازینغ ئے یک رنگے
